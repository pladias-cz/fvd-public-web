subtitle: "Rostliny podél hranice – hodnocení a výzkum rozmanitosti rostlin v českorakouském příhraničí jako podklad pro plánování ochrany přírody a práci s veřejností"

description: "„Rostliny podél hranice“ je společný projekt Přírodovědecké fakulty Jihočeské univerzity v Českých Budějovicích a OÖ Landes-Kultur GmbH v Linci zaměřený na dlouhodobou ochranu rozmanitosti cévnatých rostlin v příhraničí jižních Čech a Horního Rakouska. Hlavní výzvou, na kterou projekt reaguje, je pokračující pokles druhové rozmanitosti rostlin v tomto území a naléhavá potřeba společného plánu na účinnou a dlouhodobou ochranu ustupujících druhů, na které je navázáno mnoho dalších organismů. Výchozím bodem projektu je vybudování společné platformy propojující zatím nekompatibilní národní databáze rozšíření rostlin a sdílení dat o rozšíření a jeho probíhajících změnách v tomto biologicky cenném regionu. Odhalené mezery ve znalostech budou doplněny cíleným terénním výzkumem. Cílem projektu je vypracovat dlouhodobě účinnou koncepci ochrany druhové diverzity v území a určit hlavní příčiny a rizika jejího pokračujícího poklesu. Splnění tohoto cíle není možné bez kvalitních dat a jejich analýzy. Významným ohrožením je i šíření konkurenčně silných původních a nepůvodních invazních druhů, proto bude analyzováno i toto riziko. Budou určeny druhy, které v území nejvíce ohrožují diverzitu a nalezeny jejich zdrojové populace. Společně s regionálními partnery pak budou stanoveny priority ochrany přírody a navrženy postupy, jak zvrátit nepříznivý trend vývoje druhové diverzity a alespoň zachovat nebo dokonce zlepšit současný stav. Významným aspektem bude zprostředkování současných vědeckých přístupů k druhové ochraně správcům cenných lokalit, praktickým ochranářům i všem zájemcům pečujícím o přírodu a krajinu. Protože bez zvyšování informovanosti veřejnosti a zapojení politiků, zemědělců a vlastníků půdy je ochrana přírody často odsouzena k neúspěchu, budou v rámci projektu organizovány četné aktivity, jako jsou exkurze, workshopy, přednášky a projekty občanské vědy zaměřené na různé cílové skupiny, což bude cenným příspěvkem k ochraně krásného hornorakousko-jihočeského regionu."

line: "Číslo projektu: ATCZ00182 Cross-border plants CZ–AT"
line2: "Program: Interreg Rakousko – Česko 2021–2027"
line3: "Koordinátor projektu: Jihočeská univerzita v Českých Budějovicích"
line4: "Partneři: OÖ Landes-Kultur GmbH"
line5: "Doba řešení: 1. 1. 2025 – 28. 2. 2027"
line6: "Celkové náklady projektu: 885.594,32 EUR"